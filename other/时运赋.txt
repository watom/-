酒是穿肠药，色是刮骨刀。
财是下山虎，气是祸根苗。
无酒不成礼，无色人路稀。
无财路难行，无气被人欺。
饮酒不醉是英豪，恋色不过最为高。
不义之财不可取，有气不生气难消。


《时运赋》

               --吕蒙正教太子

天有不测风云，人有旦夕祸福。

蜈蚣百足，行不及蛇；

家鸡翼大，飞不及鸟。

马有千里之程，无人不能自往；

人有冲天之志，非运不能腾达。

文章盖世，孔子厄困于陈邦；

武略超群，太公垂钓于渭水。

颜渊命短，实非凶恶之徒；

盗跖年长，不是善良之辈。

尧舜明圣，却生不肖之儿；

瞽叟愚顽，反生大孝之子。

张良原是布衣，萧何曾为县吏；

韩信未遇之时，无一日之餐；

及至遇行，腰悬三齐玉印。

楚霸英雄，败于乌江自刎；

汉王柔弱，竟有万里江山。

晏子身短五尺，使楚拜齐名相；

诸葛力无缚鸡，出作蜀汉军师。

李广有射虎之威，到老无封；

冯夷有乘龙之才，一生不遇。

满腹文章，白发竟然不中；

才疏学浅，少年及第登科。

深院宫娥，运退反为妓女；

风流妓女，时来配作夫人。

青春美女，却招愚蠢之夫；

俊秀郎君，反配粗丑之妇。

蛟龙未遇，潜水于鱼鳖之间；

君子失时，拱手于小人之下。

天不得时，日月无光；

地不得时，草木不生；

水不得时，波浪不静；

人不得时，限运不通。

人生在世，富贵不能淫，贫贱不能移；

有先贫而后富，有老壮而少衰。

衣服虽破，常有礼仪之容；

面带忧愁，每抱怀安之量。

时遭不遇，只宜安贫守份；

心若不欺，必有扬眉之日。

初贫君子，天然骨格生成；

乍富小人，不脱贫寒肌体。

福禄岂能强求，富贵谁人不欲。

吾昔寓居洛阳，朝求僧餐，暮宿破窑。

思衣不可遮其体，思食不可济其饥。

上人憎，下人厌，人道我贱。

非我不能也，此乃，时也，运也，命也。

今居朝堂极品，位列三公。

鞠躬于一人之下，列职于万人之上。

有挞百僚之杖，有斩鄙吝之剑；

出则壮士执鞭，入则佳人俸侍；

思衣而有罗锦千箱，思食而有珍馐百味。

上人宠，下人拥，人道我贵。

非我之能也，此乃，时也，运也，命也。

呜呼！人生在世，富贵不可尽用，贫贱不可自欺；

听由天地循环，周而复始焉。
